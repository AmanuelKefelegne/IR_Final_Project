የቻይና ሳይንቲስቶች በአዲስ ቫይረስ የተያዙ 35 ሰዎችን አገኙ

ቻይና ውስጥ ከእንስሳ ወደ ሰው የተላለፈ ነው በተባለ አዲስ ቫይረስ የተያዙ ከ30 በላይ ሰዎች ማግኘታቸውን ሳይንቲስቶች አሳወቁ። የቻይና ሳይንቲስቶች በርካታ ሰዎች የተያዙበትን ይህንን ከእንስሳ ወደ ሰው የተላለፈ ነው የተባለ አዲስ የቫይረስ አይነትን ለመለየት ጥረት እያደረጉ መሆናቸውም ተነግሯል።
በምሥራቃዊ የቻይና ሻንዶንግ እና ሔናን ግዛቶች ውስጥ በሚገኙ 35 ህሙማን ላይ የተገኘው ይህ አዲሱ ቫይረስ ‘ላንግያ ሄኒፓቫይረስ’ ወይም ‘ላይቪ’ እንደሚባል ተገልጿል። በቫይረሱ በተያዙ በበርካቶቹ ሰዎች ላይ ትኩሳት፣ ድካም እና ሳልን የመሳሰሉ ምልክቶች እንደታዩባቸው ሳይንቲስቶቹ አመልክተዋል።
ቫይረሱ የተገኘባቸው ሰዎች ምናልባትም ከእንስሳት ጋር በሚደረግ ንክኪ ሳይጋባባቸው እንደማይቀር ተገምቷል። አስካሁን ይህ ቫይረስ ከሰው ወደ ሰው ይተላለፍ እንደሆነ የሚያመለክት መረጃ የለም። ተመራማሪዎች እንደሚሉት ቫይረሱ በዋናነት ‘ሽሪው’ በተባሉ አይጥ መሰል እንስሳት ላይ እንደሚገኝ አመልክተዋል።
የዚህ ቫይረስ መገኘት ይፋ የሆነው በቻይና፣ በሲንጋፖር እና በአውስትራሊያ ተመራማሪዎች ተጽፎ በዚህ ወር ‘በኒው ኢንግላንድ ሜዲካል ጆርናል’ ላይ በታተመ ተብዳቤ ላይ ከተጠቀሰ በኋላ ነው።

August 10, 2022 – BBC Amharic
https://www.bbc.com/amharic/articles/clmk1z49mnno
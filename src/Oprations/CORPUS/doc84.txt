በኬንያ ምርጫ ሁለቱ ፕሬዝዳንታዊ ዕጩዎቹ አንገት ለአንገት ተናንቀዋል  

በኬንያ በተካሄደው ፕሬዝዳንታዊ ምርጫ ከተገኘው ውጤት ከአንድ ሦስተኛ በላይ የሚሆነው በምርጫ ኮሚሽኑ የተረጋገጠ ሲሆን ሁለቱ ተፎካካሪ እጩዎች በቅርብ ርቀት በመፎካከር ላይ ናቸው። እስካሁን በተረጋገጠው ድምጽ ምክትል ፕሬዝዳንት ዊሊያም ሩቶ 51 በመቶ 
ሲመሩ የቀድሞው ጠቅላይ ሚኒስትር ራይላ ኦዲንጋ 48 በመቶ ድምጽ አግኝተዋል። የምርጫ ኮሚሽኑ ኃላፊ ማክሰኞ የተካሄደውን ምርጫ ውጤት ይፋ ማድረግ በጣም አዝጋሚ መሆኑን አምነዋል። በሁለቱ ዋና ዋና እጩዎች ደጋፊዎች ቅሬታ ማቅረባቸውን ተከትሎ ውጤቱን 
የማረጋገጥ ሥራ በተደጋጋሚ ተቋርጧል። የራይላ ደጋፊዎች ውጤቱን የማጣራት ሂደቱን በተደጋጋሚ በማስተጓጎላቸው ታውቋል። አንዳንድ የምርጫ አስፈፃሚዎችን ድምጽ እያጭበረበሩ ነው በማለት ከሰዋል። በውዝግቡ መካከል የራይላ የምርጫ ዘመቻ ሥራ አስኪያጅ የምርጫ ኮሚሽኑ 
ከፍተኛ ባለስልጣናት ወደሚጠቀሙበት በማቅናት ውጤቱን የማጣራት ሂደቱን ተችተዋል። "የኬንያው ቦማስ የወንጀል ማዕከል መሆኑን ለህዝብ ማሳወቅ እፈልጋለሁ" ሲሉ ዋና ሥራ አስኪያጁ ሳይታባኦ ኦሌ ካንቾሪ ተናግረዋል። በኋላም ድምድ ማጉያው ተቋርጦ ከስፍራው እንዲርቁ 
ተደርጓል። ቦማስ በናይሮቢ የሚገግ የባህል ማዕከል መጠሪያ ሲሆን እንደ ዋና የድምጽ መቁጠሪያ ማዕከል በመሆን ያገለግላል።በስፍራው ጸጥታውን ለማስከበር የአድማ በታኝ ፖሊሶች በህንጻው ተሰማርተዋል። ከ292 የምርጫ ክልሎች የ141 ቱ ውጤት ተረጋግጧል።



– BBC Amharic
https://www.bbc.com/amharic/articles/cyrg1m4m4xvo
የመጅሊሱ ነጠቃ እና የመንግሥት ጣልቃ ገብነት



ከ1 ሺሕ 400 ዓመታት በላይ ኢትዮጵያውያን አማኞች ሲተዳደሩበት የነበረው የእስልምና ሃይማኖት መጅሊስ ከቅርብ ዓመታት ወዲህ በአመራር መረጣና አስተዳደር ረገድ ፈተና እንደገጠመው ሲሰማ ቆይቷል። ባልተለመደ መልኩ ገለልተኛ ነኝ የሚል የመንግሥት አካል ሆነ መሪ፣ የሃይማኖቱን አባቶች ሰብስቦም 
ስለማወያየቱ ዘግይቶም ቢሆን ኹሉም ኢትዮጵያዊ እንዲከታተለው የተደረገ ነበር። ስለሕዝበ ሙስሊሙ የውስጥ ጉዳይ የሃይማኖቱ ተከታዮች የተለያዩ አስተያየቶችን ሲሰነዝሩም ቆይተዋል። ጁሃር ሳዲቅ (ጋዜጠኛ) በጉዳዩ ላይ ያላቸውን ዕይታእንዲህ አስፍረዋል። የኢትዮጵያ ነባር እስልምና ፈተና ከበዛበት ዐስርት ዓመታትን
አሳልፏል። በእነዚህ ዓመታት ሁሉ ፈተናዎቹም የነባሩ የኢትዮጵያ እስልምና በቁንጮነት የሚመራው የኢትዮጵያ እስልምና ጉዳዮችን ለማወክ እና ለመውረር (Destruct and invade) ያለመ ነበር ማለት ይቻላል ። በዚህ መጣጥፍ ነባሩ የኢትዮጵያ እስልምና ስል ለ1400 ከኢትዮጵያ ባህል አኗኗር ቋንቋ ጋር 
ተዛምዶ ሀገርና ትዉልድ ያቀናዉ አህሉሱና/ነባር ሙስሊም ማለቴ ነው። በአንፃሩ ደግሞ ከሠላሳ ዓመት ወዲህ የመጣው ከኢትዮጵያዊ ዕይታ ማንነት ይልቅ፣ የፖን-አረቢዝም አስተሳሰብ ያለዉ የወሓቢ ሰለፊ እና የብራዘርሁድ መጤ አስተሳሰብ በተቃራኒው ለነባሩ የኢትዮጵያ ሙስሊም ፈተና ሆኖ ነባሩን ለማፍረስ በርካታ 
ድንጋዮች ሲፈነቅል ቆይቷል። ከነባሩ የኢትዮጵያ አህለሱና አስተሳሰብ ውጪ ያሉት መጤዎቹ የወሓቢ ሰለፊ እና የብራዘርሁድ አስተሳሰብ የእምነት መሠረት የሌለው ነገር ግን ኢስላማዊ የሚመስል ፖለቲካን በማራመድ ይታወቃሉ። ይህንን የፖለቲካ ዓላማቸውን ለማስፈፀም በቅድሚያ አድማጭ ለማፍራት ኢስላማዊ አስተምህሮ ላይ 
ቁንፅል እዉቀት ይዘዉ ስሱ (Sensetive) ጉዳዮችን በማንሳት ተከታይ ለማፍራት ይጥራሉ። በዚህም ያለእውቀታቸዉ “ኡስታዝ” ሆነዉ መንጠላጠል ይጀምራሉ። “ኡስታዝ” የሚለው በፓን-አረቢዝም የፖለቲካ ተንታኞች ዘንድ አክቲቪስቶች መሆናቸውን ያስረግጣሉ። በዚህ አክቲቪዝም ስር በርካታ ፖለቲካዊ ተፋልሶ (paradox) 
ሳጥኖች በመክፈት የመታገያ ትርክት ይፈጥራሉ። ኢኮኖሚያዊ እና ማኅበራዊ የቅራኔ አጀንዳዎችን በማስፋት አልያም ድርሰት በመፍጠር ለፖለቲካ ዓላማቸው ለማስፈፀም ይጠቀማሉ። እነዚህ ፖለቲካዊ እንቅስቃሴን ኢስላማዊ አስመስሎ በማቅረብ አንዱ የሚታወቁበት ማንነታቸው ነው። እነዚህ ከላይ የጠቀስኳቸው አካላት በኢትዮጵያ የፖለቲካ 
መንበር ለመቆናጠጥ ያላቸው ዓላማ ከፍ እንዲል ላለፉት ሠላሳ ዓመታት ሀገሪቱ የተከተለችው የፖለቲካ ርዕዮተ ዓለም ብሔር ተኮር ፌዴራሊዝም ለመሸሸጊያነት ይገለገሉበት ዘንድ ትልቅ አስተዋፅኦ አድርጓል ማለት ይቻላል። ምክንያቱም የኢትዮጵያ ሕግ በሀይማኖት የፖለቲካ ዓላማ ማራመድ ስለሚከለክል በተበታተነው የዘር ፖለቲካ ስር 
መመሸግ ቆንጆ አማራጭ ሆኗል። ለዚህም ሲባል ‹የትም ፍጪው ዱቄቱን አምጪው› የፖለቲካ ቀመር በመከተል፣ ‹የድምፃችን ምናምን› የተባለ ፀረ እስልምና እንቅስቃሴ ከየትኛው የዘውግ ፖለቲካ ጋር ሲያገናኙት እንደነበርና ሲሠራ እንደነበር ዓለም ያወቀው ፀሐይ የሞቀዉ ጉዳይ ነው። የዚህ ሀይማኖት ያዳቀለ የፖለቲካ አጀንዳ አራማጆች 
ዓላማቸው የራሳቸውን የገፅታ ግንባታ ከገነቡ በኋላ፣ የእነሱን ዓላማ አይደግፉም አልያም መሰናክል ይሆኑብናል የሚሏቸውን በሀይማኖት ዘርፍ እጅግ ልሂቅ የተባሉ ኡላማዎችን ከፍ ዝቅ በማድረግ ሥማቸውን በማጉደፍ ከሕዝብ የመነጠል ሥራ መሥራት ነው። በዚህ ረገድ ላለፉት ሠላሳ ዓመታት ብራዘርሁዶቹ እና ወሓቢ-ሰለፊስት የሆኑት 
የሠሩት ይህንኑ ነው።

August 17, 2022 – የጽሁፉን አዘጋጅ ጋዜጠኛ ጁሃር ሳዲቅን 
Mereja.com
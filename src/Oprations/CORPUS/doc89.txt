ኢየሩሳሌም ውስጥ ታጣቂዎች በከፈቱት ተኩስ በርካቶች ቆሰሉ

በእየሩሳሌም ከተማ በተለያዩ አቅጣጫዎች ታጣቂዎች ተኩስ ከፍተው ቢያንስ ሰባት ሰዎች መቁሰላቸውን የእስራኤል ባለስልጣናት ገለጹ። ጥቃት አድራሾቹ በታሪካዊው ዌስተርን ዎል አቅራቢያ በሚገኝ የመኪና ማቆሚያ ስፍራ በነበረ አውቶብስ ላይ ተኩስ ከፍተዋል ሲሉ የአደጋ ጊዜ ባለስልጣናት ተናግረዋል።
ፖሊስ ከጥቃቱ በኋላ የሸሹትን ታጣቂዎች ማፈላለግ ጀምሯል። የፖሊስ ቃል አቀባይ ለሃገር ውስጥ መገናኛ ብዙሃን እንደተናገሩት ድርጊቱ የሽብር ጥቃት ሊሆን እንደሚችል መጠርጠሩን ተናግረዋል። የአምቡላንስ አገልግሎት ባለሙያው ማጌን ዴቪድ አዶም ሁለት በአስጊ ሁኔታ ውስጥ የሚገኙ ሰዎችን ጨምሮ 
በርካታ ሰዎችን በማከም ላይ መሆናቸውን ገልጸዋል። ተጎጂዎቹ  ስድስት ወንዶች እና አንድ ሴት ሲሆኑ እየሩሳሌም ወደሚገኙ ሆስፒታሎች መወሰዳቸውንም አክለዋል። ምን ያህሉ ታጣቂዎች እንደነበሩ ግልጽ አይደለም።  የዕብራይስጥ ሚዲያ እንደዘገበው ከሆነ ግን ፖሊስ ቢያንስ ሁለት ተጠርጣሪዎችን እየፈለገ ነው።
በማህበራዊ ድር አምባዎች ላይ በተለቀቀ ቪዲዮ በስፍራው በከፍተኛ ሁኔታ የታጠቁ ፖሊሶችን ተሰማርተዋል።  የሃገር ውስጥ መገናኛ ብዙሃንም ምዕመናን ከዌስተርን ዎል ግቢ እንዳይወጡ ለአጭር ጊዜ መከልከላቸውን ዘግበዋል። የፖሊስ ቃል አቀባይ ፖሊስ "አካባቢውን መጠበቅ፣ ጥቃቱን መመርመር እና የሸሹትን 
ተጠርጣሪዎች ማፈላለግ ጀምሯል" ብለዋል።


 – BBC Amharic
https://www.bbc.com/amharic/articles/cgenldyx14yo
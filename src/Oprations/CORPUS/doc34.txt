በውዝግብ የታጀበው የኢትዮጵያ እግር ኳስ ፌዴሬሽን ምርጫ

የኢትዮጵያ እግር ኳስ ፌዴሬሽን ነሐሴ 21 ቀን 2014 ዓ.ም. በጎንደር ከተማ በሚያከናውነው ጉባዔ፣ ለሚቀጥሉት አራት ዓመታት ብሔራዊ ተቋሙን የሚያስተዳድሩ የፕሬዚዳንትና የሥራ አስፈጻሚ ኮሚቴ ምርጫ ያደርጋል፡፡ አስመራጭ ኮሚቴው ሦስት ለፕሬዚዳንታዊና 26 ለሥራ 
አስፈጻሚ የቀረቡ ዕጩ ተወዳዳሪዎችን ዝርዝር ይፋ ቢያደርግም፣ ከጥቅም ግጭት ጋር በተገናኘ የገለልተኝነት ችግር አለበት በሚል ክስ ቀርቦበታል፡፡ብሔራዊ ፌዴሬሽኑ ከሁለት ወራት በፊት በአዲስ አበባ ባካሄደው አስቸኳይ ጉባዔ ነሐሴ 21 ቀን 2014 ዓ.ም. ይደረጋል ተብሎ 
ለሚጠበቀው የፕሬዚዳንታዊና የሥራ አስፈጻሚ ኮሚቴ ምርጫ፣ ገለልተኛ ሆነው ምርጫውን ሊያስፈጽሙ እንደሚችሉ የታመነባቸው የምርጫ አስፈጻሚ ኮሚቴ አባላት መሰየሙ ይታወሳል፡፡ አስመራጭ ኮሚቴውም ሐምሌ 22 እና 25 ቀን 2014 ዓ.ም. ባደረገው ስብሰባ፣ ለምርጫ በዕጩነት 
የቀረቡ ተወዳዳሪዎችን ዝርዝር ተመልክቶ ተገቢነታቸውን በማረጋገጥ ሦስት ለፕሬዚዳንትና 26 ለሥራ አስፈጻሚ ኮሚቴ አባላትን አሳውቋል፡፡ ይሁንና የሐረሪ ክልል እግር ኳስ ፌዴሬሽን፣ ለፕሬዚዳንታዊ ምርጫው ዕጩ አድርጎ ያቀረባቸው አቶ ገዛሃኝ ወልዴ፣ ክልሉ ‹‹ውክልናዬን አንስቻለሁ›› ብሎ 
ባቀረበው አቤቱታ፣ እንዲሁም ከጋምቤላ ክልል እግር ኳስ ፌዴሬሽን ለሥራ አስፈጻሚ ኮሚቴ ዕጩ ሆነው የቀረቡት አሌሮ ኦፒዮ ኡጁሉ (ኢንጂነር)፣ ኛጆክ ጆንክ ካንግና ኡጁሉ አደይ፣ በኢትዮጵያ እግር ኳስ ፌዴሬሽን መተዳደሪያ ደንብ አንቀጽ 40 (ሐ)  ንዑስ አንቀጽ (1 ሀ) መሠረት፣ ዕጩ 
ተወዳዳሪዎቹ ማስረጃቸው በአምስት አባላት ተደግፎ ያልቀረበ በመሆኑ ከውድድር ውጪ እንዲሆኑ ማድረጉን አሳውቋል፡፡ አስመራጭ ኮሚቴው እንደ ጋምቤላ የቤንሻጉል ክልል በፌዴሬሽኑ መተዳደሪያ ደንብ አንቀጽ (33) ንዑስ አንቀጽ (5) መሠረት ዕጩ ሆኖ ለመቅረብ መሥፈርቱን ማሟላት ባለመቻሉ 
የተወዳዳሪዎችን ዝርዝር ይፋ አላደረገም፡፡ ኮሚቴው በተጨማሪም ከአፋር ክልል ለሥራ አስፈጻሚ ኮሚቴ ምርጫ ዕጩ ሆነው ቢቀርቡም፣ ነገር ግን ሦስት የምርጫ ዘመን አገልግለዋል በሚል አቶ አሊሚራህ መሐመድ ዓሊ ከዕጩ ተወዳዳሪነት ዝርዝር እንዲወጡ ማድረጉን ጭምር አሳውቋል፡፡
አስመራጭ ኮሚቴው ባደረገው ማጣራት ሦስቱ ለፌዴሬሽኑ ፕሬዚዳንታዊ ምርጫ የቀረቡት፣ አቶ መላኩ ፈንታ ከአማራ ክልል፣ አቶ ኢሳያስ ጅራ ከኦሮሚያ ክልልና አቶ ቶክቻ ዓለማየሁ ከተማ ከድሬዳዋ ከተማ አስተዳደር ስለመሆናቸው ይፋ አድርጓል፡፡ ለሥራ አስፈጻሚ ኮሚቴ ዕጩ ተወዳዳሪ ሆነው መቅረብ እንደሚችሉ 
ማረጋገጫ ያገኙት ደግሞ፣ ከሐረሪ ክልል አብዱላሂ አህመድ፣ ሀናን ሁሴንና ሙራድ አብዲ ሆነዋል፡፡ ከአፋር ክልል ኢብራሂም ሙክታርና አሲያ አብዱርቃድር ናቸው፡፡ ከደቡብ ክልል ቀድሞ የእግር ኳስ ዳኛና ኮሚሽነር የነበሩት ሸረፋ ደለቾ፣ ረዳት ኮሚሽነር እንዳለ አብራና በሀብቷ አስቻለው ሆነዋል፡፡ ከአማራ ክልል ዳኛቸው ንግሩ፣ 
ያየህ አዲስና ብርቱካን ስሜነህ ሲሆኑ፣ ከአዲስ አበባ ከተማ አስተዳደር ሀቢባ ሲራጅ፣ አሥራት ኃይሌና ተስፋዬ ኦሜጋ ሆነዋል፡፡

August 7, 2022 – EthiopianReporter.com 
https://www.ethiopianreporter.com/109222/
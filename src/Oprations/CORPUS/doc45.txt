ናንሲ ፔሎሲ የቻይናን ዛቻ ከቁብ ሳይቆጥሩ ታይዋን ገቡ

የአሜሪካ የሕዝብ ተወካዮች ምክር ቤት አፈ ጉባኤ የሆኑት ናንሲ ፔሎሲ የቻይናን ዛቻ ወደጎን በማለት ለጉብኝት ታይዋን ገቡ። ቀደም ሲል ቻይና አፈ ጉባኤዋ ወደ ታይዋን ቢያቀኑ መዘዙ ከባድ ነው ስትል ስታስጠነቅቅ ቆይታለች።
ፔሎሲ ታይዋን ዋና ከተማ ታይፔ መግባታቸው ከተሰማ በኋላ ቤይጂንግ ታይዋናን ከኢሲያ ወደሚለየው የውሃ ክፍል ተዋጊ ጄቶቿ ልካለች ተብሏል። ቀደም ሲል የቻይና ባለሥልጣናት ፔሎሲ ታይዋን ቢጎበኙ ወታደራዊ እርምጃ ለመውሰድ 
እንገደዳለን ሲሉ ጥብቅ ማስጠንቀቂያ ሲሰጡ ነበር። ታይዋን ራሷን እንደ ሉዓላዊ ግዛት ብትቆጥርም ቻይና ግን እንደ ተገንጣይ ግዛቷ ነው የምትመለከታት። ቻይና አስፈላጊ ከሆነም በኃይል ታይዋንን መልሳ የግዛቷ አካል ከማድረግ ወደ ኋላ 
እንደማትል ከዚህ ቀደም ገልጻለች። ስለዚህም ቻይና እንደ አንድ የራሷ ግዛት አድርጋ የምታየት ታይዋን ከዋሽንግተን ዲሲ ጋር ዲፕሎማሲያዊ ግነኙነት ማጠናከሯ እረፍት ነስቷታል።
ለፕሬዝዳንት ባይደን ጽህፈት ቤት በቀረበው መረጃ መሠረት ቻይና ምናልባትም በታይዋን አቅራቢያ ሚሳኤል መተኮስን ጨምሮ፣ ከፍተኛ መጠን ያለው የአየር ወይም የባሕር ላይ እንቅስቃሴዎችን ልታደርግ እንደምትችል ተገልጿል።
ለአሜሪካ ፕሬዝዳንታዊ መንበር ሁለተኛ ደረጃ ላይ የሚገኙት ፔሎሲ፤ የራስ ገዝ ግዛት ወደሆነችው ታይዋን ጉዞ ሲያደርጉ ከእአአ 1997 ወዲህ ግዛቷን የጎበኙ ከፍተኛ ባለሥልጣን አድርጓቸዋል። የታይዋን ጠቅላይ ሚኒስትር ሱ ሴንግ 
ጉብኝቱን በተመለከተ ከጋዜጠኞች ለቀረበላቸው ጥያቄ እንዳሉት፣ ደሴቲቱ የትኛውንም የውጭ እንግዳ “በአክብሮት ትቀበላለች” ብለዋል። ጨምረውም ታይዋን የትኛውም ጎብኚ ለመቀበል “ተገቢ የሆነውን ዝግጅት ታደርጋለች” ብለዋል።
የፔሎሲ ጉብኝት ከባድ ዲፕሎማሲያዊ ራስ ምታትን በአሜሪካ መንግሥት ውስጥ መፍጠሩ እየተነገረ ነው። የቻይና የውጭ ጉዳይ ሚኒስቴር እንዳለው የከፍተኛ ባለሥልጣኗን ጉብኝት በተመለከተ የጉዳዩን ክብደትና አሳሳቢነት በተመለከተ ከዋሽንግተን 
ጋር ግንኙነት መደረጉን አመልክቷል። ይህ በእንዲህ እንዳለ የታይዋን መከላከያ ሚኒስቴር በደሴቲቱ አቅራቢያ የሚካሄዱ የትኛውንም አይነት ወታደራዊ እንቅስቃሴዎችን እየተከታተለ መሆኑን እና ከቻይና የሚመጣን ማንኛውንም ስጋት ለመመከት ዝግጁ መሆኑን ገልጿል።

August 2, 2022 – BBC Amharic
https://www.bbc.com/amharic/articles/cqqd0xe0yyqo
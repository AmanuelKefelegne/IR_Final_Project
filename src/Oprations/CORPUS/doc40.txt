ኬንያ 1ሚሊዮን ዶላር ሽልማት አዘጋጅታለት የነበረውን የዱር እንስሳት ‘አዘዋዋሪ’ ያዘች

የኬንያ ፖሊስ በድንበር ተሻጋሪ ሕገ ወጥ የዱር አራዊትና አደንዛዥ ዕፅ ዝውውር ላይ ከተሰማራ ቡድን ጋር ግንኙነት አለው ተብሎ ተጠርጥሮ በአሜሪካ ፍርድ ቤት ክስ የተመሰረተበትን ግለሰብ በቁጥጥር ስር አዋለ። አብዲ ሁሴን አህመድ ወይም በቅጽል ስሙ አቡ ካዲ፤ 
በማዕከላዊ ኬንያ ሜሩ ተብሎ በሚጠራ አካባቢ ነበር ማክሰኞ ዕለት በቁጥጥር ስር መዋሉን ፖሊስ የገለጸው። አሜሪካ ግለሰቡን ለማግኘት የሚረዳ መረጃ ላለው ሰው የአንድ ሚሊዮን ዶላር የወሮታ ክፍያ አዘጋጅታ ነበር። ተከሳሹ አህመድ እ.ኤ.አ. በ2019 በኒውዮርክ 
ፍርድ ቤት የአውራሪስ ቀንድ እና የዝሆን ጥርስን በሕገ ወጥ መልኩ ለማዘዋወር በማሴር ወንጀል ክስ ተመስርቶበት ነበር። ከዚህ በተጨማሪም ቢያንስ አንድ ኪሎ ሄሮይን ለማዘዋወር በማቀድ ወንጀልም ሌላ ክስም ቀርቦበት ነበር። ከእርሱ በተጨማሪ ሌሎች ሦስት ሰዎች ክስ ተመስርቶባቸው ነበር።
ለሰባት ዓመታት ያህልም ከኬንያ፣ ከኡጋንዳ፣ ከዲሞክራቲክ ሪፐብሊክ ኮንጎ፣ ከጊኒ፣ ከሞዛምቢክ፣ ከሴኔጋል እና ከታንዛኒያ ሰባት ሚሊዮን ዶላር የሚገመት 190 ኪሎ ቀንድ እና 10 ቶን የዝሆን ጥርስ በድብቅ ለማዘዋወር ማሴራቸው ተዘግቧል። ለዚህም ሲባል ከ35 በላይ አውራሪሶች እና ከ100 
በላይ ዝሆኖችን በሕገ ወጥ አደን ኢላማ ማድረግን ይጠይቃል። ቀንዱ እና የዝሆን ጥርሱ ለአሜሪካ እና ደቡብ ምሥራቅ እስያ ላሉ ገዥዎች ለመሸጥ ያሰበ እንደነበርም ተዘግቧል።

August 5, 2022 – BBC Amharic
https://www.bbc.com/amharic/articles/c6p70ezxy7ko
በፈረንጆቹ 2021 ብቻ መሰረታቸውን ክላዉድ (cloud) ላይ ያደረጉ የኢ-ሜይል መልእክቶች ላይ ያነጣጠሩ የጥቃት ሙከራዎች 50 በመቶ ጭማሪ ማሳየታቸውን የትሬንድ ማይክሮ ሪፓርት ይፋ አድርጓል።
*****


የሳይበር ደህንነት ምርት አቅራቢው “ትሬንድ ማይክሮ” በደንበኞቹ በተጫኑ ምርቶች እና ክላውድ ላይ መሰረቱን ባደረገ የሳይበር ጥቃት ተጋላጭነት ዙሪያ መረጃዎችን በመሰብሰብ ባወጣው የ2021 ማጠቃለያ ሪፖርት÷ በኢ-ሜይል መልእክቶች ላይ የሚቃጡ የሳይበር ጥቃት ሙከራዎች መጨመራቸውን አመላክቷል።

በፈረንጆቹ 2021 ብቻ ከ4 ነጥብ 1 ቢሊየን በላይ የኢ-ሜይል ተጠቃሚዎች እንደነበሩ የተገለጸ ሲሆን÷ በአንድ ቀን ውስጥ የሚከናወኑ የኢ-ሜይል መልእክት ልውውጦች ላለፉት ዓመታት በቋሚነት ጨምረዋል፡፡ በ2020 ብቻ ከ333 ቢሊየን በላይመድረሱም ተመላክቷል፡፡

እንደ ትሬንድ ማይክሮ ሪፖርት÷ ኩባንያው በፈረንጆቹ 2021 ብቻ በጎግል ዎርክስፔስ እና ማይክሮሶፍት 365 ተጠቃሚዎች ላይ ያነጣጠሩ 25 ነጥብ 7 ሚሊየን የኢ-ሜይል ጥቃት ሙከራዎች ማገዱን ገልጿል፡፡ ይህ ቁጥር በፈረንጆቹ 2020 ከነበረው 16 ነጥብ 7 ሚሊየን አንጻር ከፍተኛ ልዩነት ማሳየቱም ነው የተመላከተው፡፡
ከአጠቃላይ የኢ-ሜይል ጥቃት ሙከራዎች ውስጥ መረጃ ማጥመድ (phishing) ሙከራዎች በእጥፍ መጨመራቸውን ኩባንያው ገልጿል፡፡

ከነዚህ ውስጥም በቤታቸዉ ሆነዉ ስራዎችን እየሰሩ ያሉ ግለሰቦች ለሳይበር ወንጀለኞች ኢላማ መሆናቸውን ገልጾ÷ 38 ከመቶ የሚሆኑ የኢ-ሜይል ጥቃት ሙከራዎች ሚስጥራዊ መረጃዎችን ለመመንተፍ የታለሙ መሆናቸውን ኩባንያዉ ጠቁሟል።

ለእነዚህ ጥቃቶች መጨመር እንደዋና ምክንያትነት ከተቀመጡ ጉዳዮች መካከል በክላውድ ስርአት ውስጥ በተሳሳተ መንገድ የተዋቀሩ ስርዓቶች መፈጠር ሲሆን÷ በፈረንጆቹ 2021 ወሳኝ የጥቃት ተጋላጭነቶች ከዚሁ ጋር የተያያዘ መሆኑን ትሬንድ ማክሮ በሪፓርቱ ማስታወቁን ከኢንፎርሜሽን መረብ ደህንነት አስተዳደር ያገኘነው መረጃ ያላክታል፡፡
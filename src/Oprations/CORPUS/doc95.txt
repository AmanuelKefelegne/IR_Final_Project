የተበላሸውን የአውሮፓና የኢትዮጵያን ግንኙነት ወደቀደመው ለመመለስ አለመቻሉ ተሰማ

በድርድር ላይ የተመሰረተ የተኩስ አቁም፣ የኤርትራ ወታደሮች መውጣት እንዲሁም ያልተቋረጠ የሰብዓዊ እርዳታ አቅርቦትና የተቋረጡ መሰረተ ልማቶች በትግራይ መመለስ የአውሮፓንና የኢትዮጵያን አጋርነት ለመመለስ ቅድመ ሁኔታዎች መሆናቸው ተገለጸ።
ከእነዚህም በተጨማሪ በሁሉም አካላት ለተፈጸሙ የመብት ጥሰቶች ተጠያቂነት ማስፈን ተገቢነትን በተመለከተ የአውሮፓ ኅብረት መሠረታዊ የሚላቸውን ጉዳዮች ለኢትዮጵያ መንግሥት በግልጽ ማቅረቡን ኅብረቱ ገልጿል።ከዚህ ቀደምም መጨረሻ ላይ በተካሄደው 
የአውሮፓ የውጭ ጉዳይ ምክር ቤት እነዚህ ሁኔታዎች መነሳታቸውን የአውሮፓ ኅብረት የውጭ ጉዳይ እና የደኅንነት ፖሊሲ ከፍተኛ ተወካይና የአውሮፓ ኮሚሽን ምክትል ፕሬዚዳንት ጆሴፍ ቦሬል በጻፉት ጽሑፍ ላይ አስፍረዋል። ጆሴፍ ቦሬል 
‘ታይም ቱ ስቶፕ ዘ ፎርጋትን ዋር ኢን ትግራይ’ (የተረሳውን የትግራይ ጦርነት ማቆሚያ አሁን ነው) በሚል በጻፉትና በአውሮፓ ኅብረት ይፋዊ ድረ-ገጽ ላይ ነሐሴ 05/2014 ዓ.ም በወጣው ጽሁፋቸው አውሮፓ ያላትን አቋም አንጸባርቀዋል።
በመጋቢት ወር ላይ የታወጀው የተኩስ አቁም እንዲሁም ፖለቲካው ውይይቶችን አስመልክቶ አንዳንድ መሻሻሎች ቢታዩም የአውሮፓ ኅብረትና የኢትዮጵያን ግንኙነት ወደቀደመው ለመመለስ በቂ መሻሻሎች አይደሉም ተብሏል። በባለፈው የውጭ ጉዳይ ምክር 
ቤት ጉባዔም የአውሮፓ ኅብረት አገራት ይህንኑ መናገራቸውም ሰፍሯል። ከጦርነቱ ጋር ተያይዞ በተፈጸሙ ጥሰቶች ምክንያት ግንኙነታቸው መሻከሩ ጋር ተያይዞ ኅብረቱ ለኢትዮጵያ መንግሥት የሚደርገውን የበጀት ድጋፍ ማገዱ ይታወሳል። ሆኖም ኅብረቱ “ለኢትዮጵያ 
ሕዝብ የሚያደርገውን ድጋፍ አላቆመም” ያሉት ጆሴፍ ቦሬል፣ ለዚህም እንደ ማሳያነት የጠቀሱት በቅርቡ በግጭቱ ለተጎዱ አካባቢዎች ልዩ ትኩረት በመስጠት በጤና እና በትምህርት ዘርፎች የተደረገውን የ80 ሚሊዮን ዩሮ ድጋፍ ነው። ለሁለት ዓመታት ያህል የትግራይ ክልል 
ረሃብ እና ወሲባዊ ጥቃት እንደ መሳሪያ በሆኑበት አስከፊ ጦርነት ውስጥ ናት ሲሉ የኅብረቱ ከፍተኛ ባለሥልጣን አስፍረዋል። ምንም እንኳን የሰላም ውይይቶች በተፋላሚ ወገኖች ለማድረግ ፍላጎት እንዳለ ቢነገርም “ምግብ፣ መድኃኒት፣ መብራት፣ ቴሌኮምና የባንክ አገልግሎት እንደ 
መሳሪያ ጥቅም ላይ እየዋሉ ነው” ብለዋል። በቅርቡ የተባበሩት መንግሥታት ድርጅት የአሜሪካ እና የአውሮፓ የአፍሪካ ቀንድ ልዩ መልዕክተኞች በአዲስ አበባ ካሉ ባለሥልጣናት እንዲሁም ከትግራይ አመራሮች ጋር መሠረታዊ አገልግሎቶች የሚመለሱበትን ሁኔታ መነጋገራቸውንም ጠቅሰዋል። 
እነዚህም ልዑካን ስለ ሰላም ሲወራ ቢሰሙም አሁንም ፀጥ ያለው ጦርነት እንደቀጠለ ነው ብለዋል። በቅርቡ ልዑካኑ ትግራይ ደርሰው ከመጡ በኋላ በነዳጅ፣ በጥሬ ገንዘብ እና በማዳበሪያ ላይ ተጥሎ ያለው ክልከላ መነሳት አለበት ያሉ ሲሆን፤ በክልሉ ተቋርጠው የሚገኙ መሠረታዊ አገልግሎቶችን 
መልሰው ለሚጠግኑ ባለሙያዎች ደኅንነት የሚያረጋግጥ ደብዳቤ ከትግራይ አመራር ለፌደራል መንግሥት ይዘው መመለሳቸውም ተመልክቷል። ይህንን አስመልክቶ የኢትዮጵያ መንግሥት ቅሬታ ማቅረቡ የሚታወስ ሲሆን፣ ልዑካኑ ቅድመ ሁኔታዎች ማሟላት ላይ አተኩረዋል ብሏል።



 – Konjit Sitotaw 
https://mereja.com/amharic/v2/744916
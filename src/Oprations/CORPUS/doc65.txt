ሕገ መንግሥቱ አንቀፅ 47 መሠረት ማንኛውም ብሔር ብሔረሰብ በማንኛውም ጊዜ የክልልነት ጥያቄ በሚያነሳበት ወቅት ምላሽ የሚያገኝበት ሂደት አለ

የጉራጌ ዞን የክልልነት ጥያቄ

በመርህ ደረጃ እንደሚታመነው ከሆነ ዞኖችና ልዩ ወረዳዎችም ጭምር የክልልነት ጥያቄ መጠየቃቸው ሕገ መንግሥታዊ መብታቸው ነው። ማንኛውም ብሔር ብሔረሰብ የራሱን ክልል መመሥረት እንደሚችል ይደነግጋል። ለዚህ ደግሞ በኢፌዴሪ ሕገ መንግሥት አንቀፅ 47 መሠረት ማንኛውም ብሔር ብሔረሰብ 
በማንኛውም ጊዜ የክልልነት ጥያቄ በሚያነሳበት ወቅት ምላሽ የሚያገኝበት ሂደት እንዳለ የሕግ ባለሙያዎች ሲያነሱ ይደመጣሉ። ሕገ መንግሥቱ ይሄን የሚደነግግ ከሆነ ማንኛውም ማኅበረሰብ የክልልነት ጥያቄ ማንሳቱ ምንም ዓይነት ጥፋት አይደለም የሚሉም አልጠፉም። በሕጉ መሠረት የሚነሱ ጥያቄዎች 
ምላሽ የማያገኙበት እና ተፈፃሚነት የሚታጣበት ሂደት የሚፈጠር ከሆነ፤ ጥፋቱ የሚሆነው በኢሕአዴግ ጊዜ የወጣውን ሕገ መንግሥት ሳያሻሽል ያስቀጠለው አዲሱ መንግሥት ነው ሲሉ የሚደመጡም አሉ። የክልልነት፣ የዞን እና የወረዳ እንሁን ጥያቄ በተለያዩ ብሔር ብሔረሶቦች እየተነሱ ሲሆን፣ መንግሥትም በክላስተር 
በማደራጀት ምላሽ ለመስጠት እየሞከረ ይገኛል። በደቡብ ክልል ያሉ ዞኖችና ልዩ ወረዳዎች ለኹለት ተከፍለው በኹለት አዲስ ክልሎች ለመደራጀት በየምክር ቤቶቻቸው ወስነው ውሳኔውን ወደ ፌዴሬሽን ምክር ቤት ማቅረባቸው እሙን ነው። በጋራ በአዲስ ክልል እንደራጃለን ብለው በምክር ቤት ውሳኔ አሳልፈው ወደ ፌዴሬሽን 
ምክር ቤት ጥያቄውን ካቀረቡት መካከል ግን የጉራጌ ዞን እንደሌለበት ይታወቃል። 
ዞኑ ከአጎራባቾቹ ስልጤ፣ ከምባታ ጠምባሮ፣ ሀዲያ፣ ሀላባ ዞኖች እና የም ልዩ ወረዳ ጋር ነበር በአንድ ክልል ይደራጃል ብሎ መንግሥት አቅጣጫ ያስቀመጠው። ነገር ግን የዞኑ ምክር ቤት እስከ ዛሬ ድረስ በጉዳዩ ላይ አልተወያየም። አዲሱን አደረጃጀትም አላፀደቀም። ከዚህ በፊት ዞኑ እንደገለፀው የክልልነት ጥያቄን ለፌዴሬሽን ምክር 
ቤት አቅርቦ ምላሽ እየጠበቀ ነው። መንግሥት በአሁን ወቅት ዞኑን በክልል ለማደራጀት እንደሚቸገር በመግለፅ ከአጎራባች ዞኖች እና ልዩ ወረዳ ጋር ተቀናጅቶ ክልል እንዲሆን ነው ሐሳብ እያቀረበ ያለው። የዞኑ ሕዝብ ግን በክልል የመደራጀት ጥያቄው ረጅም ጊዜን ያስቆጠረ መሆኑን እና ለጠየቀው ሕጋዊ የሆነ ጥያቄ ሕጋዊ ምላሽ እንዲሰጠው፤ 
ብሎም ጉራጌ ክልል አደረጃጀትም ተግባራዊ እንዲሆንለት በተለያየ መንገድ እየጠየቀ ይገኛል። ከዚህ አንጻር አዲስ ማለዳ የፖለቲካ ፓርቲዎችን፣ የፖለቲካ ምሁራንን እና የሕግ ባለሙያዎችን በጉዳዩ ዙሪያ አናግራለች። የመላው ኢትዮጵያ አንድነት ድርጅት (መኢአድ) ፕሬዚዳንት ማሙሸት አማረ እንደሚሉት፣ የጉራጌ ማኅበረሰብ ያነሳው ጥያቄ በሕገ 
መንግሥቱ መሠረት ከሆነ ተገቢ ነው። ይህ ጥያቄ ደግሞ የሲዳማና የደቡብ ኢትዮጵያ ሕዝቦች ክልል ጠይቀው ምላሽ ያገኙበት ሂደት እንዳለ ማንሳት በቂ ነው ይላሉ። ከዚህ አኳያ የጉራጌ ብሔረሰብ ጥያቄ ምላሽ የሚያገኝበት ሂደት እንዲፈጠር ፓርቲያቸው እንደሚጠይቅም አውስተዋል። በሥራ ላይ ያለው ሕገ መንግሥት በኢትዮጵያ ውስጥ 
የሚገኙ ብሔር ብሔረሰቦችን እጣ ፈንታ ወዴት እያመራ እንደሚገኝ መነሳት ያለበት ጉዳይ ነው የሚሉት ኘሬዝዳንቱ፣ ለዚህ ደግሞ የተለያዩ ብሔር ብሔረሰቦች የክልልነት ጥያቄ ጠይቀው ምላሽ በሚያገኙበት ወቅት ኢትዮጵያዊነት እየተሸረሸረ ይመጣል የሚል ስጋት አለን ብለዋል። አክለውም፣ መንግሥት በሥራ ላይ ያለውን ሕገ መንግሥት 
ማሻሻል ካልቻለ በቀጣይም ሌሎች አከባቢዎች ጥያቄ ከማንሳት እንደማይቆጠቡ እና የጉራጌ ማኅበረሰብ የጠየቀውንም ጥያቄ ምላሽ መስጠት እንዳለበት ተናግረዋል። በተጨማሪ፣ የጉራጌ ማኅበረሰብ የክልል ጥያቄ ከመጠየቅ እና ምላሽ ከመሰጠቱ በፊት ሌሎች የክልልነት ጥያቄ ጠይቀው ምላሽ ያገኙ ምን ጥቅም እንዳገኙ በመረጃ ተደግፎ 
ማጥናት ያስፈልጋል ይላሉ። ከዚህ ባለፈ ግን የጉራጌ ማኅበረሰብ ጥያቄውን በሕጋዊ መንገድ ማለትም የሰው ሕይወት ላይ ጉዳት በማያደርስ መልኩ፣ ንብረት ላይ ጉዳት ሳይደርስ ጥያቄውን ማስቀጠል እንደሚችሉ እና የክልልነት ጥያቄያቸውም ምላሽ የሚያገኝበት እድል እንዳለ ተናግረዋል።

በተጨማሪ መንግሥት ሕጋዊ ለሆኑ ጥያቄዎች መፍትሄ በማስቀመጥ ያለበትን ኃላፊነት እንዲወጣ ፕሬዝዳንቱ ጠቁመዋል።በኮተቤ ሜትሮፖሊታን ዩኒቨርሲቲ መምህር እና የፖለቲካ ምሁር የሆኑት አሰፋ አዳነ (ረ/ኘ) እንዳሉት፣ ሕገ መንግሥቱ ላይ እንደሰፈረው ማንኛውም ብሔር ብሔረሰብ ራሱን ማስተዳደር እንደሚችሉ እና ክልል መመሥረት 
እንደሚችል ሰፍሮ ይገኛል። ከዚህ አንጻር የጉራጌ ማኅበረሰብ የክልል እንሁን ጥያቄ ማንሳቱ ስህተት አይደለም ይላሉ። ለዚህ ደግሞ ከኹለት ዓመት በፊት የሲዳማን የክልልነት ጥያቄ አሁን በሥልጣን ላይ ያለው መንግሥት ሲፈቅድ፣ በቀጣይ ሌሎች ብሔር ብሔረሰቦችም ጥያቄ የሚያነሱበት ሁኔታ እንደሚኖር የተለያዩ የፖለቲካ ምሁራን፣ 
የፖለቲካ ፓርቲዎች፣ የተለያዩ የማኅበረሰብ ክፍሎችም ቀድመው ሲያነሱት የነበረ ጉዳይ መሆኑንም አስረድተዋል።

August 15, 2022 – Konjit Sitotaw 
mereja.com
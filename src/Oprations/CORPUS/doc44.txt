የአፍሪካ ቀንድ ታይቶ ለማይታወቅ የምግብና የጤና ቀውስ ተጋልጧል

በአፍሪካ ቀንድ በከፍተኛ የምግብና የጤና ቀውስ ለተጋለጡ ሰዎች የሚውል የ 123.7 ሚሊዮን ዶላር አጣዳፊ እርዳታ በአስቸኳይ እንዲደረግለት የዓለም የጤና ድርጅት ተማጽኗል፡፡ በሶማልያ ኢትዮጵያና ኬንያ እስከ 20 ሚሊዮን የሚጠጉ ሰዎች፣ 
ከወዲሁ እጅግ ለከፋው የረሀብ አደጋ መጋላጣቸውንና ከእነዚህ ከፊሎቹ ህጻናት መሆናቸውን ድርጅቶቹ አስታውቀዋል፡፡ የዓለም ጤና ድርጅት የአስቸኳይ ጉዳዮች ምላሽ ረዳት ዋና ዳይሬክተር ኢብራሂማ ሶሴ ፋል እንዳመለከቱት “አደገኛ” ያሉት የምግብ 
ደህንነት ዋስትና ችግር በቀጠናው የጤና ቀውስ እየፈጠረ መሆኑን አመልክተዋል፡፡ የተመጣጠነ ምግብ እጥረቱ በከፍተኛ ሁኔታ የተባባሰ ሲሆን ኩፍኝና ኮሌራን ጨምሮ ወረሽኙም በዝቷል ብለዋል ረዳት ዳይሬክተሩ፡፡ ፋል ከሴኔጋል ዋና ከተማ ዳካር በስልክ 
በሰጡት መግለጫ ለከፍተኛው የረሀብ ቀውስ በሚሰጠው ምላሽ ውስጥ ጤና የሚጫወተው ድርሻ ብዙም አይታወቅም ብለዋል፡፡ “የጤና እንክብካቤ አነስተኛ የሚሆነው ሰዎች እጅግ በጣም በሚፈልጉበት ጊዜ ነው” ያሉት ፋል “ሰዎች ምግብ፣ ውሃና 
ለከብቶቻቸው ግጦሽ ፍለጋ ከቦታ ቦታ ስለሚንቀሳቀሱ የሚያገኙት የጤና እንክባክቤ የተገደበ መሆኑ በጣም ያሳዝናል፡፡ ምናልባትም ደግሞ ምግብ በመግዛትና ወደ ሀኪም በመሄድ መካከል ያሉ ከባድ ምርጫዎችን ማድረግ ይኖርባቸውም ይሆናል፡፡” በማለት ተናግረዋል፡፡
“የዓለም ጤና ድርጅት ያቀረበው የብዙ ሚሊዮን ዶላር እርዳታ ጥሪ በጅቡቲ፣ ኢትዮጵያ፣ ኬንያ፣ ሶማልያ፣ ደቡብ ሱዳን፣ ሱዳን እና ዩጋንዳ እንዲሁም በሌሎች በርካታ ሀገሮች ያሉ የጤና አጠባበቅ ሥርዓቶችን ለመጠበቅና ለማጠንከር ይውላል” ሲሉም ፋል አስታውቀዋል፡፡

August 3, 2022 – Konjit Sitotaw
https://mereja.com/amharic/v2/741774
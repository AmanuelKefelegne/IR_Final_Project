የአሜሪካ ሐኪሞች በፖሊዮ የተያዙ በርካታ ያልታወቁ ሰዎች አሉ ሲሉ አስጠነቀቁ

በአሜሪካ ኒውዮርክ ግዛት የሚገኙ የጤና ባለሥልጣናት በመቶዎች አሊያም በሺዎች የሚቆጠሩ ያልታወቁ በፖሊዮ የተያዙ ሰዎች ሊኖሩ እንደሚችሉ ለቢቢሲ ተናገሩ። የጤና ባለሥልጣናቱ ይህንን ያሉት ባለፈው ወር  በኒውዮርክ፣ ሮክላንድ 
ካውንቲ አንድ ያልተከተበ ግለሰብ በፖሊዮ ቫይረስ ምክንያት መንቀሳቀስ እንደተሳነው ከተገለጸ በኋላ ነው። በግለሰቡ ላይ የተገኘው ቫይረስ በለንደን እና እየሩሳሌም ከተሞች ውስጥ በፍሳሽ ማስወገጃ ውስጥ ከተገኘው የፖሊዮ ቫይረስ ዝርያ 
ጋር ተመሳሳይ ነው ተብሏል። በዚህም ምክንያት ያደጉ የዓለም አገራት የክትባት ሥርጭታቸውን ከፍ እንዲያደርጉ ማስጠንቀቂያ ተሰጥቷቸዋል። በሮክላንድ ካውንቲ የጤና ኮሚሽነር የሆኑት ዶክተር ፓትሪሺያ ሽናቤል፣ ባሉበት ግዛት የፖሊዮ ቫይረስ 
ሳይታወቅ እየተስፋፋ መሆኑ ስጋት እንዳሳደረባቸው ተናግረዋል። “መንቀሳቀስ የማይችል (ፓራላይዝ) የሆነ ሰው ካያችሁ በፖሊዮ የተያዘው አንድ ሰው ብቻ አይደለም። ይህ ክስተት ሥርጭቱ ከአንድ በመቶ ያነሰ ነው” ብለዋል ዶ/ር ፓትሪሺያ።
እንደ ዶ/ር ፓትሪሺያ ከሆነ በቫይረሱ የተያዘ ሰው በአብዛኛው ምልክት አይኖረውም አሊያም መጠነኛ ምልክቶች ይታዩበታል። እነዚህ የሚታዩት ምልክቶች ግን በአብዛኛው ይዘነጋሉ። “በመሆኑም መንቀሳቀስ የማይችሉ ሰዎችን ብንመለከት በመቶዎች 
የሚቆጠሩ ምን አልባትም በሺዎች የሚቆጠሩ ክስተቶች አሉ” ብለዋል። ዶክተር ፓትሪሺያ፣ ተመራማሪዎች በኒው ዮርክ ያለውን በፖሊዮ ቫይረስ ሳቢያ መንቀሳቀስ ያለመቻል ክስተትን በለንደን እና በእየሩሳሌም በቆሻሻ ውሃ ውስጥ ከተገኘው የፖሊዮ ቫይረስ 
ጋር ያለውን ግንኙነት ከሦስቱም ቦታዎች የዘረ መል ናሙናዎችን ከወሰዱ በኋላ እየመረመሩ መሆኑን ተናግረዋል። “ይህ ለኒውዮርክ ብቻ ሳይሆን ለዓለማችንም በጣም አሳሳቢ ጉዳይ ነው። በመሆኑም ሁሉም ሕዝብ በትክክል ክትባት መውሰዱን ማረጋገጥ አለብን”  ብለዋል።

August 9, 2022 – BBC Amharic
https://www.bbc.com/amharic/articles/c4nxe71910no
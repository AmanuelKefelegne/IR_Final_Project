የጉራጌ ዞን ምክር ቤት አስቸኳይ ጉባኤውን በነገው ዕለት ሊያካሄድ ነው።

በደቡብ ክልል ስር ከሚገኙ ዞኖች እና ልዩ ወረዳዎች ውስጥ የ“ክላስተር” አደረጃጀትን ባለማጽድቅ ብቸኛ የሆነው የጉራጌ ዞን ምክር ቤት አስቸኳይ ጉባኤውን ነገ ሐሙስ ነሐሴ 5፤ 2014 ሊያካሄድ ነው። የአስቸኳይ ጉባኤውን መጠራት የዞኑ ምክር ቤት አፈ ጉባኤ አርሺያ አህመድ ለ“ኢትዮጵያ ኢንሳይደር” አረጋግጠዋል።
በተጨማሪም ሶስት የጉራጌ ዞን ምክር ቤት አባላት፤ በነገው አስቸኳይ ጉባኤ ላይ እንዲገኙ ጥሪ እንደተላለፈላቸው ገልጸዋል። የጉራጌ ዞን ምክር ቤት 97 አባላት ያሉት ሲሆን ከእነርሱ ውስጥ ስድስቱ የኢትዮጵያ ዜጎች ለማህበራዊ ፍትህ (ኢዜማ) ተመራጮች ናቸው። ቀሪዎቹ የምክር ቤት አባላት ገዢው ብልጽግና ፓርቲን 
ወክለው የተወዳደሩ እና ምክር ቤቱን የተቀላቀሉ ናቸው። ከዚህ በፊት በነበረው ልማድ ጉባኤው ከመካሄዱ ጥቂት ቀናት ቀደም ብሎ የጉባኤውን አጀንዳዎች በያዘ ደብዳቤ ጥሪ ይደረግላቸው እንደነበር የሚያስታውሱት የምክር ቤት አባላት፤ የአሁኑ ስብሰባ አጀንዳ ግን እንዳልተገለጸላቸው ተናግረዋል። ስማቸው እንዲጠቀስ 
ያልፈለጉ አንድ የዞኑ ምክር ቤት አባል፤ የነገው አስቸኳይ ጉባኤ ዋና አጀንዳ “የአደረጃጀት ጉዳይ” ሊሆን እንደሚችል ግምታቸውን አስቀምጠዋል።

August 10, 2022 – Konjit Sitotaw
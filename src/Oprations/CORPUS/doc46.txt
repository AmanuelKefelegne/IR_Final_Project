ከአድዋ ገጠር ተነስታ በፋሽኑ ዓለም እየደመቀች ያለችው ሞዴል መዓረግ-ማጊ

በሞዴሊንግ ሙያዋ በዓለም አቀፍ ደረጃ ታዋቂ ከሆኑ እና የተለያዩ ምርቶችን ከሚያመርቱ ኩባንያዎች ጋር ትሰራለች። መዓርግ ታረቀ (ማጊ) 'ባችለር' ተብሎ በሚጠራው የአሜሪካ ሪያሊቲ ሾው ላይም ተሳትፋለች።
የልጅነት ጓደኞቿ ከሚኖሩባቸው የገጠር አካባቢዎች በባዶ እግራቸው ወደ ትምህርት ቤት ሲመላለሱ ማየት ልቧን ይሰብረው እንደነበር የምታስታውሰው ማጊ፣ ጫማ የሌላቸው ሴቶች መጫሚያ እንዲያገኙ የሚያግዝ ግብረ-ሰናይ 
ድርጅት በማቋቋም በመስራት ላይ ትገኛለች። መዓርግ ከገጠሪቱ ኢትዮጵያ ተነስታ ወደ ዓለም አቀፋዊ መድረክ ስላደረገችው ጉዞ ለቢቢሲ ታሪኳን እነዲህ አካፍላለች። የልጅነት ጊዜዋ በገጠር ተወልዶ ከሚያድግ ማንኛውም ልጅ የተለየ እንዳልነበረ የምትናገረው ማጊ፣ 
“ከብቶች እየጠበቅኩ፤ ከልጆች ጋር እየተጫወትኩ፤ በባህልና ወጋችን መሰረት ነው ያደግኩት” ትላለች። ዕጣ ፈንታዋ ልክ በትውልድ ቦታዋ እንደምታውቀው እና እንደምትሰማው፣ ጋብቻ ሊሆን እንደሚችል ውስጧ ይነግራት ስለነበረ በሆነ አጋጣሚ ከአካባቢዋ በመውጣት 
ትምህርቷን መቀጠል ምኞቷ ነበረ። “ወደተሻለ ደረጃ ለመድረስ፣ ዶክተር ወይም ጠበቃ ለመሆን በትምህርት መበርታት እንዳለብኝ ስላመንኩ በትምህርቴ ላይ አተኩሬ ነበር። በመቀለ ከተማ በተካሄደው የክልል ተማሪዎች ውድድርም አድዋን እስከመወከል ደርሻለሁ” ስትል ትናገራለች።
መዓርግ የተወለደችው ትግራይ ውስጥ በአድዋ ከተማ - አዲ ሓቂ በሚባል ቦታ ነው። ከአንደኛ እስከ ስምንተኛ ክፍል ዓዲ ማሕለካ ተከታትላለች። ከ9 እስከ 12 ደግሞ በንግሥተ ሳባ ተምራለች። በአገር አቀፍ የዩኒቨርሲቲ መግቢያ ፈተና ጥሩ ውጤት በማምጣት ጎንደር ዩኒቨርሲቲ ገብታ 
የመጀመሪያ ዲግሪዋን በፋርማሲ ለማግኘት በቃች።

August 1, 2022 – BBC Amharic 
https://www.bbc.com/amharic/articles/cllzqegpqv1o
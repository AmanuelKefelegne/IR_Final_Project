ጋዜጠኛ የመሆን ፍላጎት የነበራት አትሌት ጎተይቶም

ከሁሉም ተጫዋች ነች፤ ሳቅ አይለያትም። ስትናደድ እንኳን ትስቃለች። በውስጧ እያቃሰተችም ቢሆን ከፈገግታዋ መረጋጋት ይታያል። በዚህ ላይ፣ ጥሩ ሙዚቃ እና ዳንስ ትጨምርበትና የቁጣ ስሜቶቿን ወዲያ ታሽቀነጥራቸዋለች፤ ትረሳቸዋለች። ሁሉም ነገር ጠንክሮ በመስራት እና
ስኬታማ በመሆን ማሸነፍ እንደሚቻል ስለምታምን ለተመሰቃቀሉ ስሜቶች እጅ አትሰጥም። ግን አንድ ነገር ብቻ ያሸንፋታል፤ ናፍቆት በፍፁም አትችልም። ስለሆነም ከተከዘች አልያም ካነባች ቤተሰቦቿን ናፍቃለች ማለት ነው፤ በተለይ ደግሞ ወላጅ እናቷን አደይ ብርሂት ካሱን።   
በእያንዳንዱ ወሬዋ አንስታ የማትጠግባቸው እናቷን ብርሂት ከምድረ ገጽ እንዲጠፋላቸው የሚፈልጉት አንድ ነገር አለ፤ ያለ እድሜ ጋብቻ። በዚያ ምክንያት አብዝታ ትወዳቸዋለች። በእናት እና ልጅ መካከል ስላለው ግንኙነት ወደ ኋላ ላይ እንመለስበታለን። እንደ ማንኛውም ሰው 
ከቤተሰቦቿ መለየትን አትፈልግም። ሰው ወዳድ ስለሆነች ለጓደኝነት ልዩ ቦታ ትሰጣለች። ከጓደኞቿ ጋርም መልካም ግንኙነት አላት። “ጓደኛ ሌላኛው እኔ ማለት ነው ብዬ ነው የማስበው” በማለት ትገልጸዋለች። የ27 ዓመቷ አትሌት ጎተይቶም ገብረሥላሴ፣ በአሁኑ ወቅት በአትሌቲክስ 
ዓለም ውስጥ ተጽዕኖ ከሚያሳድሩ ሴት አትሌቶች መካከል አንዷ ናት። በቅርቡ በአሜሪካዋ ግዛት ኦሪገን ውስጥ በተካሄደው የዓለም አትሌቲክስ ሻምፒዮና በማራቶን ውድድር ተሳትፋ ባስመዘገበችው ድል አዲስ የዓለም ክብረወሰን አስመዝግባለች። አትሌት ጎተይቶም ትግራይ እንደርታ ወረዳ 
ማይ ቀያሕ የምትባል ትንሽ መንደር ውስጥ ከአርሶ አደር ቤተሰብ ነው የተገኘችው። ሩጫን ትምህርት ቤት ውስጥ ነው የጀመረችው። በልጅነቷ የነበራት ምኞትና አሁን የሆነችው ግን ፈጽሞ እንደማይገናኝ ትናገራለች። “ምኞቴ ጋዜጠኛ መሆን ነበር። ትምህርት ቤት ውስጥ የተማርኩትን ቤት 
መጥቼ አነብላቸዋለሁ፤ ልክ እንደ ጋዜጠኛ  . . . ወረቀት ጠቅልዬ እጄ ላይ እይዝ ስለነበር እናቴ ምኞትሽ እሱ ነው ትለኝ ነበር። ልጄ ጋዜጠኛ ትሆንልኛለች ትል ነበር” ትላለች። የወ/ሮ ብርሂት ቤተሰብ ግን ልጃቸው ጋዜጠኛ ትሆንልናለች የሚል ምኞት ቢኖራቸውም፣ እየነገሩ ያሳደጓት 
ግን ጎረቤት ስለነበረች ‘ስኬታማ’ ስፖርተኛ፣ አዳነች ጴጥሮስ፣ ታሪክ ነው። 

August 3, 2022 – BBC Amharic

https://www.bbc.com/amharic/articles/cz7py2wp22eo
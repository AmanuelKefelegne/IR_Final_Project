የግጭት ሰለባዎች

በአዲስ አበባ በስተሰሜን በ366 ኪሎ ሜትር ርቀት ላይ የምትገኘው የራያ ቆቦ ከተማ ወይናደጋ ስትሆን፣ አብዛኛው የቆዳ ስፋቷ የተሸፈነውም በተራሮች ነው፡፡ ይህች በተራሮች የተከበበች ከተማ፣ የምትሰጠው አገልግሎት ይህ ነው የሚባል አይደለም፡፡ ከተማዋ ለድንበር መውጫ 
ቅርብ ብትሆንም፣ የንግድ ዘርፍ ላይ አልተሠራም ማለት ይቻላል፡፡ እንዲያውም በቅርቡ በፌዴራል መንግሥትና በሽብርተኝነት በተፈረጀው ሕወሓት መካከል በተፈጠረው ግጭት ከተማዋ ከፍተኛ የሆነ ጉዳት ደርሶባታል፡፡ ነገር ግን በአሁኑ ወቅት ወደነበረችበት ቦታ ለመመለስ እያንሰራራች ነው፡፡ 
ከትግራይ ከአላማጣ በኩል የተፈናቀሉ ዜጎችን እየተቀበለችም ትገኛለች፡፡ ከወለጋ የተፈናቀሉትንም እንዲሁ፡፡ ሪፖርተር በጃራና በሃቡር መጠለያዎች ውስጥ የሚገኙ ዜጎችን አነጋግሯል፡፡ ካነጋገራቸውም መካከልም ወ/ሮ ሐሊማ ይገኙበታል፡፡ በወለጋ በጊንቢ ወረዳ ቤተሰብ መሥርተው መኖር ከጀመሩ ከ30 
ዓመታት በላይ ያስቆጠሩት ወ/ሮ ሐሊማ ሙሄ፣ በታጣቂዎች ምክንያት ይኖሩበት ከነበረው ቀዬአቸው ተፈናቅለዋል፡፡ ወ/ሮ ሐሊማ እንደሚሉት፣ በታጣቂዎች ከተከፈተባቸው ተኩስ ለማምለጥ ልጆቻቸውን ጫካ ይዘው ቢገቡም፣ ባለቤታቸውን ግን ታጥቆ በመጣው አሸባሪ ቡድን አጥተዋል፡፡ በወቅቱም ለ30 
ዓመታት ያፈሩት ንብረት በታጣቂ ቡድኑ ሙሉ ለሙሉ መውደሙን፣ ልጆቻቸውን ለማዳንና ሕይወታቸውን ለማትረፍ በሚሯሯጡበት ጊዜ ታጣቂ ቡድኑ ሦስት ጊዜ ተኩሶ አካላቸው ላይ ጉዳት እንዳደረሰ ገልጸዋል፡፡ ታጣቂ ቡድኑም ባልታሰበ ሁኔታ ወረዳው ውስጥ በመግባት የአማራ ተወላጆችን እየመረጠ ጭፍጨፋ 
ማድረጉን፣ በወቅቱም የእርሻ ሰዓት ስለነበር ባለቤታቸውም ሆኑ እሳቸው እርሻ ላይ እንደነበሩ ይናገራሉ፡፡ የታጠቀው ቡድን ለረዥም ሰዓት ተኩስ መክፈቱን፣ በአካባቢው የሚኖሩ የአብዛኞቹ የማኅበረሰብ ክፍሎች ንብረት ከመውደም አልፎ የብዙ ሰዎችን ሕይወት ሊቀጥፍ እንደቻለ አስታውሰዋል፡፡ ታጣቂው ቡድን ሦስት ጊዜ 
ተኩሶ ሰውነታቸው ላይ ጉዳት ባደረሰባቸው ወቅት ከስምንት አስከሬን መካከል ራሳቸውን እንዳገኙት የሚናገሩት ወ/ሮ ሐሊማ፣ የተጎዱት እግራቸው፣ እጃቸውና ንፍፊታቸው አካባቢ በመሆኑ ሕይወታቸው ሊተርፍ መቻሉን ለሪፖርተር አስረድተዋል፡፡ ጉዳቱ ከደረሰባቸው በኋላ በወቅቱ ከታጣቂ ቡድኑ ተርፈው ወደ ጫካ የሚያመልጡ 
የአካባቢው ነዋሪዎች ይዘዋቸው ወደ ጫካ እንደገቡ ተናግረዋል፡፡ በወቅቱም የደረሰባቸው ጉዳት ከፍተኛ በመሆኑ ብዙ ደም እንደፈሰሳቸው፣ ከብዙ ትግል በኋላ ከደብረ ብርሃን አለፍ ብለው ሃቡር በሚባል የተፈናቃዮች ማዕከል ከልጆቻቸው ጋር ሊጠለሉ መቻላቸውን ተናግረዋል፡፡ ከልጆቻቸው ጋር በሚገኙት መጠለያ ማዕከል የደረሰባቸውን 
ጉዳት ለማስታመም በቂ የሆነ ሕክምና እያገኙ አለመሆኑን ገልጸዋል፡፡ የደረሰባቸው ጉዳትም ከፍተኛ ስለሆነ ከቦታ ቦታ መንቀሳቀስ እንኳን እንዳልቻሉ፣ የወደፊት ዕጣ ፈንታቸውም ምን እንደሚሆን ግራ እንደገባቸው ተናግረዋል፡፡ በመጠለያ ማዕከሉም በቂ የሆነ ነገር እንደማያገኙ፣ በተለይም የሰው ልጅ ከሚያስፈልገው መሠረታዊ ነገሮች 
ውስጥ የተሟላላቸው ነገር ባለመኖሩ እክል እንደገጠማቸው አስረድተዋል፡፡ ንብረቶቻቸውንና ጓደኞቻቸውን በታጣቂ ቡድን ካጡት መካከል ወ/ሮ ፈቲያ መሐመድ አንዷ ናቸው፡፡ ወ/ሮ ፈቲያ በወለጋ በጊንቢ ወረዳ ከአምስት ልጆቻቸው ጋ ይኖሩ እንደነበር ተናግረዋል፡፡ ታጣቂ ቡድኑ በአንድ ጀንበር ንብረታቸውን በማቃጠልና በማውደም 
ከቀዬአቸው እንዳፈናቀላቸው የሚናገሩት ወ/ሮ ፈቲያ፣ በወለጋ ላይ ለተፈጸመው በደል መንግሥትን  ኮንነዋል፡፡ በብዙ ድካም ያፈሩት ንብረት በአንድ ጀንበር ሙሉ ለሙሉ መውደሙና በተለይም በአካባቢው ላይ የሚኖሩ የአማራ ተወላጆች በታጣቂ ቡድኑ መጨፍጨፋቸው አሳሳቢ እንደሆነ ገልጸዋል፡፡ ታጣቂ ቡድኑ በዘር ማንነት ላይ 
ያተኮረ ጭፍጨፋ ማድረጉን የተናገሩት ወ/ሮ ፈቲያ፣ ጭፍጨፋውን ባካሄደበት ወቅት ልጆቻቸውን ይዘው ጫካ ገብተው ማምለጥ እንደቻሉ ይናገራሉ፡፡


-ተመስገን ተጋፋው

https://www.ethiopianreporter.com/109500/